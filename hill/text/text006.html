<html>
<head>
<meta http-equiv="content-type" content="text/html; charset=gb2312">
<meta name=description content="思考,创造">
<meta name=keywords content="思考,创造">
<meta name="copyright" content="哥舒">
<meta name="author" content="哥舒">
<title>时空书简</title>
<link rel="stylesheet" href="../web/mini.css">
</head>
<body>
<table align=center cellspacing=0 cellpadding=0 border=0 width=1024>
<tbody><tr><td>
『<a href="../web/text.htm">时空书简</a>』<br><br>
<div align=center><b><font style="font-size: 18pt" color=red face="楷体_gb2312">体育之研究</font></b></div>
<hr color=#ff0000>
<div align=center><b>作者：毛泽东</b></div>
<br><br>
　　国力衰弱，武风不振，民族之体质日趋轻细，此甚可忧之现象也。提倡之者不得其本，久而无效，长是不改，弱且加甚。夫命中致远，外部之事，结果之事也；体力充实，内部之事，原因之事也。体不坚实，则见兵而畏之，何有于命中，何有于致远？坚实在于锻炼，锻炼在于自觉。今之体倡者非不设种种之方法，然而无效者，外力不足以动其心，不知何为体育之真义。体育果有如何之价值，效果云何，著手何处？皆茫乎如在雾中，其无效亦宜。欲图体育之有效，非动其主观，促其对于体育之自觉不可。苟自觉矣，则体育之条目可不言而自知，命中致远之效亦当不求而自至矣。……
<br><br>
　　　　<b>第一 释体育</b>
<br><br>
　　……
<br><br>
　　体育者，养生之道也。东西之所明者不一；庄子效法于庖丁，仲尼取资于射御；现今文明诸国，德为最盛，其斗剑之风播于全国；日本则有武士道，……。而考其内容，皆先精于生理，详于官体之构造，脉络之运行，何方发达为早，何部较有偏缺，其体育即准此为程序，抑其过而救其所不及。故其结论，在使身体平均发达。由此言之，体育者，人类自养其生之道，使身体平均发达，而有所规则次观察家可言者也。
<br><br>
　　　　<b>第二 体育在吾人之位置</b>
<br><br>
　　体育一道，配德育与智育，而德智皆寄于体，无体是无德智也。……顾徒道德之何寓乎？体者，为知识之载而为道德之寓也，其载知识也如车，其寓道德也如舍。体者，载知识之车而寓道德之舍也。……小学之时，宜专注重于身体之发育，而知识之增进、道德之养成次之；宜以养护为主，而以教授训练为辅。今盖多不知之，故儿童缘读书而得疾病或至夭殇者有之矣。中学及中学以上宜三育并重，今人则多偏于智。中学之年，身体之发育尚未完成，乃今培之者少而倾之者多，发育不将有中止之势乎？吾国学制，课程多于牛毛，虽成年之人，顽强之身，犹莫能举，况未成年者乎？况弱者乎？……。人独患无身耳，他复何患？求所以善其身者，他事亦随之矣。善其身无过体育。体育于吾人实占第一之位置，体强壮而后学问道德之进修勇而收效远。于吾人研究之中，宜视为重要之部。“学有本末，事有终始，知所先后，则近道矣。”此之谓也。
<br><br>
　　　　<b>第三 前此体育之弊及吾人自处之道</b>
<br><br>
　　三育并重，然昔之为学者详德智而力于体。及其弊也，偻身俯首，纤纤素手，登山则气迫，涉水则足痉。故有颜子而短命，有贾生而早夭，王勃、卢照邻，或幼伤，或坐废。此皆有甚高之德与智也，一旦身之不存，德智则从之而隳矣。惟北方之强，任金革死而不厌；燕赵多悲歌慷慨之士；烈士武臣，多出凉州。清之初世，颜习斋、李刚主文而兼武。习斋远跋千里之外，学击剑之术于塞北，与勇士较而胜焉。故其言曰：“文武缺一岂道乎？”……。
<br><br>
　　学校既起，采各国之成法，风习稍稍改矣。然办学之人犹未脱陈旧一流，囿于所习，不能骤变，或少注意及之，亦惟是外面铺张，不揣其本而齐其末。故愚观现今之体育，率多有形式而无实质。……
<br><br>
　　然则为吾侪学者之计如之何？学校之设备，教师之教训，乃外的客观的也，吾人盖尚有内的主观的。夫内断于心，百体从令，祸福无不自已求之者，我欲仁斯仁至，况于体育乎。苟自之不振，虽使外的客观尽善尽美，亦犹之乎不能受益也。故讲体育必自动始。
<br><br>
　　　　<b>第四 体育之效</b>
<br><br>
　　人者，动物也，则动尚矣。人者，有理性的动物也，则动必有道。然则何贵乎此动邪？何贵乎此有道之术邪？动以养生也，此浅言之也；动以卫国也，此大言之也；皆非本义。动也者，盖养乎吾生，乐乎吾心而已。……愚拙之见，天地盖惟有动而已。
<br><br>
　　动之属于人类而有规则之可言者，曰体育。……前既言之，体育之效则强筋骨也。……故生而强者不必自喜也，生而弱者不必自悲也。……又尝闻之：精神身体不能并完，用思想之人每歉于体，而体魄蛮健之人多缺于思。其说亦谬。此盖指薄志弱行之人，非所以概乎君子也。……总之，勤体育则强筋骨，强筋骨则体质可变，弱可转强，身心可以并完。此盖非天命而全乎人力也。
<br><br>
　　非第强筋骨也，又足矣增知识。近人有言曰：文明之精神，野蛮其体魄。此言是也。欲文明其精神，先自野蛮其体魄；苟野蛮其体魄矣，则文明之精神随之。夫知识之事，认识世间之事物而判断其理也，于此有须于体者焉。直观则赖于耳目，思索则赖于脑筋，耳目脑筋之谓体，体全而知识之事以全，故可谓间接从体育以得知识。今世百科之学，无论学校独修，总须力能胜任。力能胜任者，体之强者也；不能胜任者，其弱者也。强弱分，而所任之区域以殊矣。
<br><br>
　　非第增知识也，又足以调感情。感情之于人，其力极大。古人以理性制之，……然理性出于心，心存乎体。常观罢弱之人往往为感情所役，而无力以自拔；五官不全及肢体有缺者多困于一偏之情，而理性不足以救之。故身体健全，感情斯正，可谓不易之理。以例言之：吾人遇某种不快之事，苟加以严急之运动，立可汰于陈旧之观念，而复使脑筋清明，效盖可立待也。
<br><br>
　　非第调感情，又足以强意志。体育之大效益尤在此矣。夫体育之主旨，武勇也。武勇之目，若猛烈，若不畏，若敢为，若耐久，皆意志之事。取例明之，如冷水浴足以练习猛烈与不畏，又足以练习敢为。凡各种之运动持续不改，皆有练习耐久之益，若长跑距离之赛跑，于而久之练习尤著。夫力拔山气盖世，猛烈而已；不斩楼兰誓不还，不畏而已；化家为国，敢为而已；八年于外，三过其门而不入，耐久而已。要皆可于日常体育之小基之。意志也者，固人生事业之先驱也。
<br><br>
　　肢体纤小者举止轻浮，肤理缓驰者心意柔钝，身体之影响于心理也如是。体育之效，至于强筋骨，因而增知识，因而调感情，因而强意志。筋骨者，吾人之身；知识、感情、意志者，吾人之心。身心皆适，是谓俱泰。故夫体育非他，养乎吾生，乐乎吾心而已。
<br><br>
　　　　<b>第五 不好运动之原因</b>
<br><br>
　　……其原因盖有四焉：一则无自觉心也。……。一则积习难返也。……。一则提倡不力也。……。一则学者以运动为可羞也。……。第一与第四属于主观，改之在已；第二与第四属于客观，改之在人。君子求已，在人者听之可矣。
<br><br>
　　　　<b>第六 运动方法亦少</b>
<br><br>
　　……盖此事不重言谈，重在实行，苟能实行，得一道半法已足。……夫法之致其效者，一法之效然，百法之效亦然，则余之九十九法可废也。……近之学者多误此意，故其失有二：一则好运动者以多为善，几欲一人之身，百般俱备，其至无一益身者；一则不好运动者见人之技艺多，吾所知甚少，则绝弃之而不为。其宜多者不必善，务广而废，又何贵乎？少者不必不善，虽一手一足之屈伸，苟以为常，亦有益焉。明乎此，而后体育始有进步可言矣。
<br><br>
　　　　<b>第七 运动应注意之项</b>
<br><br>
　　……
<br><br>
　　运动所宜注意者三：有恒，一也；注全力，二也；蛮拙，三也。他所注意者尚多，举其要者如此。
<br>
　
<hr color=#ff0000>
<div align=center>
<span style="font-size:10.5pt">&copy copyright 哥舒</div>
</td></tr></tbody></table>
</body></html>













